---
author: pawal
tags:
- identitet
- integritet
- politik
date: 2006-04-23T16:06:01Z
guid: http://pawal.blipp.com/integritet/upp-och-ner-med-sociala-natverk
id: 38
title: Upp och ner med sociala nätverk
url: /integritet/upp-och-ner-med-sociala-natverk
---

<img align="right" alt="Exxon" title="Exxon" class="alignright" src="http://blipp.com/misc/exxon.png" />

Redan med den gamla idén om Six Degrees satt i praktiken med en sajt
med samma namn så tyckte jag att visualisering av sociala nätverk är
en väldigt tuff och skrämmande idé. Jag blev aldrig medlem på riktigt
på Six Degrees, endast som en påhittad användare som en ensam okopplad
nod i nätverket. Numera är jag deltagare på några sådana sociala
nätverkssajter, men jag har svårt att komma på något vettigt jag
skulle vilja använda dem till. Utom kanske det mest uppenbara, se vem
som känner vem och på vilket sätt.

2002 publicerade First Monday en artikel av Valdis E. Krebs med titeln
<a href="http://www.firstmonday.dk/issues/issue7_4/krebs/">Uncloaking
Terrorist Networks</a> om hur man kan kartlägga 9/11-attackerna med
hjälp av visualiserade sociala nätverk. Det är uppenbart att
polismyndigheter av olika slag sedan länge använd dessa tekniker med
mer eller mindre framgång. Så om man funderar på någon slags
organiserad brottslighet kan det vara bra att vara medveten om vilka
spår man strör omkring sig. Även om man nu inte är intresserad av
brottslighet bör man nog vara medveten om att ju fler spår man lägger
ut, desto lättare är det för någon att kartlägga ens liv. Jag vill nog
inte riktigt veta vad mitt kreditkortsbolag vet om just mig.

Men vad som fick mig att skriva av mig såhär är att jag på riktigt för
första gången sett ett riktigt tufft användningsområde för att
allmänheten ska kunna lägga sina egna sociala nätverkspussel. Det är

<a href="http://www.greenpeace.org/international/news/exxon-secrets">greenpeace.org</a>
som upplyst mig om den smått fantastiska webbplatsen <a
href="http://www.exxonsecrets.org/">exxonsecrets.org</a> där man själv
kan gå in och kartlägga människorna runt oljebolaget ExxonMobil och
dess kontakter. Syftet är att kartlägga de som argumenterar mot
växthuseffekten, och dessa personers monetära och politiska kopplingar
till ExxonMobil. När man läser en artikel om växthuseffekten kan man
själv gå in och se de kopplingar som finns mellan de personer som är
inblandade i artikeln och ExxonMobils diverse förgreningar.

Önskedrömmen vore ju att se någonting sådan inför det svenska valet nu
i höst...
