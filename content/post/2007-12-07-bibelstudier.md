---
author: pawal
date: 2007-12-07T11:24:51Z
guid: http://pawal.blipp.com/integritet/bibelstudier
id: 99
tags:
- integritet
- säkerhet
title: Bibelstudier
url: /integritet/bibelstudier
---

Nej, jag har inte gått och blivit kristen. Men vid en diskussion om
övervakning för ett par helger sedan så var jag faktiskt tvungen att
referera till bibeln. Först en kort bakgrund.

Diskussionen handlade om övervakning, och i synnerhet
kameraövervakning. Kameraövervakning är dyrt och svårt, och kräver en
massa resurser i form av personal och utrustning. När man "rör sig på
Internet" är man övervakad konstant, allt man gör loggas någonstans,
och man kan räkna kallt med att någon underrättelsetjänst i något land
också loggar och analyserar ens beteende. Allt mer man gör händer på
nätet. Tillbaka i verkligheten så loggas nästan ingenting. Ens
kreditkortstransaktioner loggas naturligtvis, och SL ska minsann logga
ens rörelser i kollektivtrafiken.

Så slutklämmen då? Jo, varför ska inte alla helt enkelt bara låta alla
medborgare ha ett RFID-chip, så man kan ha konstant övervakning av ens
rörelser? Man kan ju dessutom låta RFID-chippet innehålla information
om blodgrupp, hemadress och kontaktuppgifter osv., ifall man
t.ex. skulle råka ut för en olycka. Det skulle kunna spara mycket
pengar åt samhället. Dessutom kan man, med rätt infrastruktur på
plats, dessutom förneka att man var på ett ställe vid ett visst
tillfälle om nu det skulle ifrågasättas.

Diskussionen dog dock lite när jag nämnde att denna tanke finns i
bibeln. Närmare bestämt i Uppenbarelseboken, kapitel 13 vers 16 och
17.

> Vilddjuret krävde att alla - stora och små, rika och fattiga, slavar
> och fria - skulle bära ett tecken på högra handen eller på pannan.
> 
> Och ingen kunde få arbete eller köpa något utan att ha vilddjurets
> märke som ett tillståndsbevis. Märket var antingen vilddjurets namn,
> eller det tal som står i stället för dess namn.

Vi kan avsluta med den mer kända vers nummer 18:

> Detta är en hemlighet, som kräver noggrann eftertanke för att
> avslöjas. De som har förstånd och insikt kan räkna ut vilddjurets tal:
> det är en människas tal, och talet är 666.

Faktum är att detta stycke i bibeln uppmärksammade mig när jag läste
en bok av Robert Rankin, *East Of Ealing*. Den publicerades
1984, och själva grundhandlingen cirkulerar förstås om övervakning och
denna typ av märkning, förstås. Bankerna i England kräver plötsligt
att man måste ha en märkning i form av en EAN-kod i pannan eller på
handen. Detta låter lite RFID om man snabbspolar fram till idag. Och
så avlägset är det ju inte. Sådant experimenteras det ju med ganska
friskt just nu. Alla har väl hört talas om VIP-kunderna på den <a
href="http://news.bbc.co.uk/2/hi/technology/3697940.stm">där baren i
Barcelona</a> som gjort just detta för att de ska kunna få kreditnota
i baren.

Men istället för att diskutera integritet kanske man ska styra
debatten om hur man faktiskt vill att framtiden ska se ut, när
övervakningen kommer att vara ett faktum. Jag har hört väldigt få
diskutera detta. Inte ens de flesta framtidsböcker som diskuterar
singulariteten och virtuella världar diskuterar man särskilt mycket
integritet. Fast jag har när jag tänker efter inte en aning om hur
World of Warcrafts integritets-policy ser ut, antagligen är den mer
skrämmande än våra bankers policy som de har när de hanterar våra
pengar.