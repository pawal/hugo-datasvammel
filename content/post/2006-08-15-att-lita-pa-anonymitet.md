---
author: pawal
date: 2006-08-15T08:29:54Z
guid: http://pawal.blipp.com/integritet/att-lita-pa-anonymitet
id: 53
tags:
- integritet
title: Att lita på anonymitet
url: /integritet/att-lita-pa-anonymitet
---

Det är en bra idé att kunna vara anonym på nätet. Det finns många
anledningar till att kunna vara anonym, man kanske vill avslöja
skumraskaffärer, diskutera känsliga personliga problem eller mycket
annat. Anonymitet har naturligtvis även Piratpartiet förstått, och,
enligt egen uppgift, lanserat tjänsten Relakks för att kunna erbjuda
anonym surfning på nätet.

Men det finns ett par märkligheter här. Vem står bakom Relakks AB?
Piratpartiet? Enligt Whois för domännamnet relakks.com så är det Labs2
som äger namnet. Jag tänker låta grävandet stanna där. Frågorna hopar
sig dock ändå. Det står ingenting om Piratpartiet på Relakks
webbsidor, och det framgår ingenstans vilka Relakks är alls. Varför
ska jag lita på att Relakks kan skydda mitt hemliga surfande? Något
som inte verkar förtroendeingivande är ju till exempel att dölja de
som står bakom en tjänst som man vill skapa ett ganska stor förtroende
för.

Om man dessutom läser deras <a href="https://www.relakks.com/faq/security/">FAQ</a>
rörande säkerhet så framgår det ganska tydligt att de inte ger så
särskilt mycket fördelar mot att använda sin vanliga ISP, mer än att
man skyddar sin IP-adress kanske något lite bättre så länge man inte
begår något brott som kan ge fängelse. Om jag själv skulle behöva
anonymitet skulle jag hellre anlita en stor utländsk
anonymitetsoperatör som inte har någon anknytning till svensk lag.