---
author: pawal
date: 2006-11-10T11:00:45Z
guid: http://pawal.blipp.com/upphovsratt/den-eviga-upphovsrattsdebattens-dilemma
id: 59
tags:
- upphovsrätt
title: Den eviga upphovsrättsdebattens dilemma
url: /upphovsratt/den-eviga-upphovsrattsdebattens-dilemma
---

Upphovsrätten av idag lider av ett stort problem, nämligen bristen på
siffror och statistik. De flesta diskussioner om upphovsrätten handlar
på något sätt om pengar. Detta är helt naturligt, eftersom det är
pengar som är det som styr det här samhället. Allt fint prat om
kreativitet, gemenskap och kultur spelar ingen roll, om man ska vinna
ett argument måste man göra det med hårda fakta.

BSA och Antipiratbyrån sägs gång på gång skapa sina siffror på något
sätt ur tomma luften. Det är förhållandevis enkelt att peta hål på
dessa siffror. Men vad har motståndarsidan att komma med? Att de små
artisterna ändå inte "får en del av kakan", eller vad? Om man vill
gräva något djupare än detta finns det ingen av sidorna som kan komma
med några hållbara siffror.

Gång på gång framhävs små okända artister som blir enorma på sin
peer-2-peer-marknadsföring på nätet, men hur gick det egentligen till?
Var finns de vetenskapliga undersökningarna som visar på att nätet
gynnar eller missgynnar artister och kreatörer? Själv är jag övertygad
om att nätet är bra på alla sätt och vis, för den som vill både synas
och höras, men om man ska försöka ändra på en lagstiftning är det
direkta siffror man måste använda sig av, och helst peka på stora höga
pengar någonstans, och visa hur dessa pengar förflyttas. Det duger
inte att peka på "konserter" och "T-shirts" som eventuella framtida
inkomstkällor, åtminstone inte om man saknar siffror.

Ovanstående är anledningen till att jag tycker att de debatter om
upphovsrätt som förekommer är obotligt tråkiga. Debatten går runt och
runt i väntan på att någon ska presentera några fakta, men det mesta
är tyvärr ren spekulation. Så vem är det som forskar kring detta idag?
Det verkar ju tyvärr inte vara debattörerna.
