---
author: pawal
categories:
- Creeper
- Integritet
- Journalister
- Statistik
date: 2008-07-07T14:13:27Z
guid: http://pawal.blipp.com/?p=118
id: 118
title: Resultat av Creeper-enkäten
url: /integritet/resultat-av-creeper-enkaten
---

Nu har det inte inkommit något svar alls på ett tag, och folk har väl gått på semester för länge sedan. Så då är det väl lika bra att bita i det sura äpplet och titta på de svar som inkommit. Totalt 46 personer har svarat på <a href="https://pawal.blipp.com/integritet/vad-tycker-du-om-creeper">enkäten</a>. Om man ska ta och presentera resultatet så blir det väl per fråga...

<strong><em>Hur väl tycker du att Creeper fungerat generellt?</em></strong>

Högsta värdet var 5, och i snitt tyckte ni 4,15, det vill säga att Creeper fungerat bra.

<em><strong>Tycker du att Creeper kan förbättras?</strong></em>

Här betyder högsta värdet 5 att allt borde göras om och 1 att allt är bra som det är. Snittet var 2,83, i stort sett att det fungerar bra, men att det borde göras lite finslipningar. Ni som svarat 4 eller 5 här, vad ska göras bättre?

<em><strong>Tror du att Creeper haft någon politisk påverkan?</strong></em>

5 betyder stor politisk påverkan, 1 ingen alls. Snittet var 3,07. Själv tror jag inte att det funnits någon politisk påverkan alls, utan det är "gammelmedia" som hakat på ibland och mest pratat etik och moral på arbetsplatsen. Att vissa arbetsplatser varit myndigheter tycks dock vara viktigt, men att övervakning skulle varit något negativt har jag inte hört.

<em><strong>Använder du Creepers RSS-flöden?</strong></em>

Två personer som svarat på enkäten använder Creepers RSS-flöden. Är de dåligt markerade? Högst upp på varje sida på Creeper finns en länk till RSS-flödet för just den sajten eller myndigheten. Det kanske kan göras ännu tydligare?

<em><strong>Tycker du att Creeper ska bevaka fler?</strong></em>

En person tycker inte att Creeper ska utvidga sin övervakning. Resterande fördelas lika på "vet inte" och "nej".

<em><strong>Om ovanstående är ja eller nej, vilka ska bevakas eller inte bevakas?</strong></em>

Den vanligaste åsikten här är att Creeper ska övervaka <em>samtliga</em> organisationer som betalas av offentliga medel, ända ner på kommunal nivå. Det här tycker jag är tveksamt av flera anledningar. I många verksamheter är det individer som inte arbetar offentligt som använder datorer för internetåtkomst, till exempel bibiotek, arbetsförmedlingar och skolor. Detta gör att ett resultat från en sådan övervakning både blir etiskt ointressant, men även helt irrelevant för Creeper (vars syfte inte är att övervaka Svenne Banan).

Andra grupper som ni tycker att Creeper ska bevaka är lobbyister, enskilda politiker, tankesmedjor och medier. Flera vill också att Creeper har bättre täckning på flera och större webbplatser. Men det sista rår jag inte riktigt över, det är ju upp till innehavaren av webbplatsen att använda Creeper.

<em><strong>Vilken övrig övervakning av offentliganställda tycker du behövs?</strong></em>

Svaren på denna blev ungefär som i föregående fråga, men med ett lite mer specificerat innehåll. Övervakning av politikers hemmanät, automatisk analys av offentliga dokument och att övervakning ska ske med bild och ljud. Här har ju Creeper lite kvar att göra. :-)

<em><strong>Hur väl tycker du att Gammelmedia sköter sin bevakning av makten?</strong></em>

1 är dåligt, 5 är mycket bra. Medel på denna är 1,46. En sågning. Men det var väl inte helt oväntat heller.

<em><strong>Hur väl tror du att FRA kommer att sköta sin övervakning av dig?</strong></em>

1 är dåligt, 5 är mycket bra. Medelvärdet blev 2,61. Det lustiga är att svaren pendlade mellan extremvärdena 1 och 5. Kanske för att "dåligt" betyder bra, och att "mycket bra" betyder att man är rädd att FRA kommer att övervaka alla mycket bra. Jag vet inte.

<em><strong>Tror du att övervakning generellt kommer att öka eller minska inom de närmaste tio åren?</strong></em>

Två av svaren var "varken eller" och "vet inte", resten var homogent "öka". Så, om alla tror att övervakning generellt kommer att öka, varför borde vi inte anpassa lagar och regler efter detta? Att stoppa den generella övervakningstrenden verkar ju ingen tro på. I ett <a href="https://pawal.blipp.com/integritet/bibelstudier">blogginlägg från december</a> skriver jag detta:
<blockquote>Men istället för att diskutera integritet kanske man ska styra debatten om hur man faktiskt vill att framtiden ska se ut, när övervakningen kommer att vara ett faktum. Jag har hört väldigt få diskutera detta. Inte ens de flesta framtidsböcker som diskuterar singulariteten och virtuella världar diskuterar man särskilt mycket integritet.</blockquote>
Jag tror fortfarande att det är värt att diskutera.